---
id: "asukoht"
title: "Kompleksi asukoht"
---

Kadastiku Õunaaia kompleksisse kuuluvad aiad, ladu ja elamu asuvad üksteisele lähedal, linnulennult 5km raadiuses, Salme-Tehumardi-Suurna väikese kokkuhoidva kogukonna piirides. Nii on sul kogu tegevus lihtsalt jälgitav ning käe-jala juures. Võin öelda, et logistiliselt on kõik ladusalt korraldatud ja igapäevaselt on siin mugav nii töötada kui puhata.
Salme piirkonnast leiab palju põnevat, olemas on kõik eluks vajalik lastega peredele - on armas lasteaed ja tegus põhikool, piirkond on aktiivselt arenev, siin on mitmeid erinevaid väikeettevõtteid ja turismiettevõtteid, majutusasutusi. Kauba transporti on siit lihtne korraldada, sest sellel suunal on logistikaettevõtetel regulaarsed veoringid ning kaupa saab viia ja tuua iga päev.
Suvisel ajal on see aktiivne ja elav turismipiirkond. Rannad on täis suvitajaid ning kohvikud külastajaid. Kuressaare-Sõrve maantee on Kuressaare-Kuivastu maantee järel teine Saaremaal kõige aktiivsemalt kasutatav sõidusuund nii suvel kui ka aastaringselt. Ka Kadastiku Õunaaial on võimalik leida veel mitmeid väljundeid, et seda aktiivset piirkonda enda heaks veelgi tõhusamalt rakendada - korraldada ringkäike aiandis, õppepäevi, suvekohvikut ja kontserte õunapuude all – lase vaid ideedel lennata!

Kaardipildil näed, kuidas Kadastiku Õunaaia kompleksisse kuuluvad objektid geograafiliselt paiknevad.
