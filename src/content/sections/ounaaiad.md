---
id: ounaaiad
---

Kahes õunaaias kokku on käesoleval hetkel kasvamas ca 17500 õunapuud ja lisaks väiksem arv väga saagikaid ploomipuid. Aedade saagipotentsiaal on ca 200 tonni õunu.

Tänase päevani oleme suutnud igal hooajal enda saagi edukalt realiseerida eelkõige jaekaubanduses. Teistelt kasvatajatelt lisatoorainet sisse ostes oleme lasknud valmistada ka maitsvaid "Tehumardi" segumahlasid, mis on saanud klientidelt väga head tagasisidet.

Tarbija armastab meie kasvatatud õunu. Tuuakse välja, et õunad on ilusad ja väga heamaitselised. Selle tagab nii aedade õige hooldus, õnnestunud sortide valik kui ka Saaremaa suurepärane kliima - teiste Eesti piirkondadega võrreldes on siin oluliselt rohkem päikesepaiste tunde aastas, mis suurendab suhkrute osakaalu ja seega annab magusamad viljad.

Kadastiku Õunaaed on alates tegevuse algusest võtnud eesmärgiks kasvatada kvaliteetset lauaõuna ja kliendid oskavad seda hinnata. Õunu ostetakse meilt nii jaekaupluste kaudu, e-poest, kohapealt hoidlast ja samuti oleme korraldanud Saaremaal menukaid kaubaringe, millega huvilised saavad liituda.
