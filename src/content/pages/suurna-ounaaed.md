---
title: "Suurna õunaaed"
---

Aed, mille rajamisega algas ka Kadastiku Õunaaia lugu.

Sobivat kohta aia rajamiseks otsisin kaua. Siin, Sõrve poolsaare alguses, kus meri on väga lähedal kahest küljest, on aastaringselt ühtlasem kliima, talved on siin mahedamad, suved pikad ja päikeserohked. Samas on see asukoht hea ka logistiliselt, sest Salme ja suured maanteed on kohe lähedal ja ligipääs on väga mugav.

Aastate jooksul on istutusala laienenud kokku 7,6 hektarile. Kinnistute kogupindala on sellest oluliselt suurem. Peamiselt on istutusalad kaetud õunapuudega, kuid aia eesosas pakub silmailu ja suve keskel maitsvaid vilju maguskirsipuude grupp ning aeda täiendavad ka 2021. aastal istutatud ploomipuud, mis andsid tänavusel suvel juba soliidse saagi turustamiseks.

Kõik sordid on aeda valitud silmas pidades klientide eelistusi ja sobivaid müügiperioode. Nii saab Suurnal alustada saagikoristust juba juulikuu teises pooles kui valmib imeliselt maitsev, väga varane eesti oma suveõun `Pirja´ ning koristushooaja lõpetavad hilised talvesordid alles oktoobris.

Siin aias on igal hooajal tegevust ja kauneid vaateid - kevadine õitemeri ja mesilaste sumin, kesksuvine lopsakus, sügisene helde õunaaeg ning talvine härmas ja karge lumine rahu aias.

- Suurna aed asub Suurna külas, mille järgi olen sellele ka nime andnud. Aed on lähedal Tehumardi-Lümanda maanteele ja aiani viib hea ligipääsuga tee.
- Territoorium ulatub üle kahe kinnistu, mille pindala kokku on ligi 10ha, sealjuures on õunapuude istutusala 7,6 hektaril, ülejäänud maa on kasutuses muudeks vajalikeks rajatisteks – hooned, teed, parkla, tiik.
- Aed on rajatud madaltiheda istutusena, mis on kasutusel tootmisaedades üle maailma. Õunapuud on peamiselt poolmadalakasvulistel pookealustel ja istutatud kasutades skeemi 3,5 x 1,5m
- Aias on tilkkastmissüsteem, mis võimaldab vajaduse tekkides kastmist põuaperioodidel.
- Garaaž/töökoda
- Suur varjualune/kuur
- Aastaringseks elamiseks sobiv väike palkmaja, kus on pisike elutuba köögiga, magamistuba, duširuum ja wc.
- Suurna aias kasvab kokku üle 15 õunasordi. Väiksemas mahus suveõunu, rohkem sügisõunu ja järjepidevalt on suurendatud taliõunasortide osakaalu. Sortide seas on näiteks meie aia tunnusõun, ülimaitsev taliõun “Zarja Alatau”, sügisõun “Krista”, punapõsised “Alesjad”, samuti igal aastal saagikas “Ligol” ja tõeline jõuluõun “Arnika”. Kõik need õunad on meie klientide seas tuntud ja oodatud igal aastal.
- Õunapuuaed on piiratud kõrge võrkaiaga, et takistada metsloomade sattumist aeda.
